<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"> 
<html>
<head>
  <title>Plaćena praksa za studente programere</title>
  <meta http-equiv="Content-Type" content="text/html; charset=utf-8" />
  <style type="text/css" media="screen, projection">
/*<![CDATA[*/
<!--
  @import url(/styles/DeNoNav.css);
-->
/*]]>*/
  </style>
</head>
<body>

<h1>Plaćena praksa za studente programere</h1>

<h3>OpenOffice.org Summer 2010 Internship</h3>
<p>
Međunarodni projekat OpenOffice.org oglašava početak programa u kome studenti računarstva mogu da steknu iskustvo, pokažu svoje znanje i zarade do 3500 evra razvijajući tokom leta najpopularniji slobodan kancelarijski paket OpenOffice.org.
</p><p>
Program je osmišljen kao podrška novim programerima da uz mentorsku podršku učine prvi korak i priključe se projektu i razviju neku novu mogućnost u programu.
</p><p>
OpenOffice.org je glavni konkurent i otvorena zamena za paket Microsoft Office. Radi na uobičajnim računarima, dostupan je i na srpskom i na engleskom jeziku i može da se besplatno preuzme sa sajta projekta <a href="http://sr.openoffice.org">http://sr.openoffice.org</a>.
</p><p>
Ovo je prilika za studente da steknu iskustvo rada na projektu sa više od 7.000.000 linija C++ koda i da uz podršku iskusnih programera naprave deo paketa OpenOffice.org koji će svakodnevno da koristi više stotina miliona ljudi širom sveta.
</p><p>
<strong>Može li biti izazovnije i pogodnije za budući programerski CV?</strong></p>

<p> 
</p>

<h2>O projektu OpenOffice.org</h2>
<p>OpenOffice.org je najpopularniji slobodan kancelarijski paket, glavni konkurent i otvorena zamena za paket Microsoft Office. Dostupan je na svim popularnim platformama (MS Windows, GNU/Linuks, Apple OS X, Oracle Solaris) i sastoji se od programa za obradu teksta Writer, programa za tablice Calc, prezentacije Impress, šeme i crteže Draw i programa za rad sa bazama podataka Base. Posebni delovi dostupni iz drugih programa su još program za zapis matematičkih formula Math i Chart, program za izradu grafika.
</p><p>
<br>
<center><img src="http://sr.openoffice.org/news/praksa_cir.png" width="500px" /></center>
<br/></p><p>
Softver se od 2000. godine razvija kao međunarodni projekat nastao sa idejom da svako može da ga koristi bez ograničenja. Programski kod je otvoren sa dozvolom da se proučava, menja i tako izmenjen objavljuje dalje. Glavni sponzor projekta je korporacija Oracle, a na projektu sarađuju i kompanije Novell, RedFlag, IBM, RedHat, Google i šira zajednica. 
</p><p>
Instalacija programa može da se besplatno preuzme sa sajta http://sr.openoffice.org.
</p><p>
Lokalizacija na srpski jezik postoji od 2002. godine, a od 2007. je podržana od strane Ministarstva za telekomunikacije i informaciono društvo Republike Srbije sa ciljem da se ovaj osnovni računarski softver učini redovno dostupnim građanima, privredi i javnoj upravi. Projekat lokalizacije u saradnji sa zajednicom realizuje Matematički fakultet u Beogradu.</p>

<p> 
</p>

<h2>Program plaćene prakse za studente</h2>
<p>Program počinje 31. maja i traje do 30. oktobra. Zainteresovani studenti treba da do 30. juna (rane prijave su poželjne) prijave temu, predlog na čemu žele da rade od kuće tokom tri letnja meseca uz podršku mentora iz OpenOffice.org zajednice.</p>

<h4>Predlog teme</h4>
<p>Neki predlozi su navedeni na <a href="http://wiki.services.openoffice.org/wiki/OpenOffice.org_Internship/ProjectProposals">viki stranici</a>.
</p><p>
Pored stavki sa ove liste studenti mogu da izaberu i neki od prijavljenih zahteva za unapređenje <a href="http://bit.ly/ooo-top-votes">sa najvećim brojem glasova</a> ili stavku sa javne TODO liste <a href="http://projects.openoffice.org/#components">pojedinačnih komponenti</a> u okviru OpenOffice.org projekta. Vodi računa da javna TODO lista na Vikiju može biti zastarela, pa je najbolje da se na brzinu raspitaš kod glavnih programera na <a href="http://wiki.services.openoffice.org/wiki/IRC_Communication">IRC kanalu</a> ili e-poštom. Na Vikiju postoji i <a href="http://wiki.services.openoffice.org/wiki/DomainDeveloper">stranica sa nadimcima programera</a> koji rukovode delovima koda. 
</p><p>
Svaka komponenta ima i svoju javnu razvojnu dopisnu listu (Mailing list) što je odlična prilika za prvi kontakt sa programerima. Na primer, komponenta Writer ima <a href="http://sw.openoffice.org">svoj sajt</a>  i razvojnu dopisnu listu dev@sw.openoffice.org. Pisma poslata na ovu e-adresu prosleđuju se svim prijavljenima i čuvaju u javnoj arhivi. Za prijavu na listu treba poslati praznu poruku na dev-subscribe@sw.openoffice.org i potom odgovoriti (Reply) na potvrdnu poruku. Sada pošalji pismo na adresu liste sa pitanjem u vezi teme koja ti se učinila zgodnom i raspitaj se je li još uvek aktuelna. Možda će programeri imati i neki bolji predlog.
</p><p>
Dopisna lista za sva pitanja u vezi sa programom prakse je na adresi internship@openoffice.org, a uvek se možeš javiti i domaćoj ekipi preko razvojne liste projekta u Srbiji dev@sr.openoffice.org. Rado ćemo ti pomoći u svim nedoumicama oko prijave za praksu.</p>

<h4>Preliminearna selekcija</h4>
<p>Kada definišeš temu popuni <a href="http://surveys.services.openoffice.org/surveys/index.php?sid=35325">prijavni formular</a> nakon čega će ti, u slučaju da je prijava dovoljno interesantna, biti dodeljen mentor sa kojim možeš na dalje da sarađuješ. Mentor će te sprovesti kroz pribavljanje OpenOffice.org izvornog koda i kompiliranje na tvom operativnom sistemu.
</p><p>
Nije loše da ova dva koraka pokušaš unapred jer su neophodna za svaki dalji rad, <a href="http://wiki.services.openoffice.org/wiki/Documentation/Building_Guide">uputstva su dostupna na Vikiju</a>. Kada pribaviš izvorni kod pogledaj i <a href="http://wiki.services.openoffice.org/wiki/Source_code_directories">pregled izvornog koda po direktorijumima</a>. Kompilacija za GNU/Linuks će ti verovatno biti jednostavnija od kompilacije za MS Windows ukoliko poznaješ osnovne alatke za programiranje pod GNU/Linuksom, a ceo sistem možeš da instaliraš i kao virtuelnu mašinu, na primer uz pomoć softvera <a href="http://www.virtualbox.org/">Oracle VirtualBox</a>. Za prve sledeće korake pogledaj <a href="http://wiki.services.openoffice.org/wiki/Documentation/DevGuide">Vodič za programere</a>.
</p><p>
Mentor će verovatno želeti da ti postavi neki jednostavan zadatak vezan za predlog, kako bi bilo provereno tvoje znanje i snalažljivost pre konačnog izbora.</p>

<h4>Konačni izbor</h4>
<p>Studenti primljeni u program će biti objavljeni na <a href="http://wiki.services.openoffice.org/wiki/OpenOffice.org_Internship/Applications
">posebnoj stranici</a>. Svaki student primljen u program sa uspešno završenim projektom primiće 3500 evra i to u tri isplate. Na početku 500 evra po prijemu u program, 1500 evra po uspešnoj oceni na polovini programa i preostalih 1500 evra po uspešnom završetku.
</p><p>
Kako je reč o uplatama iz inostranstva u ime organizacije Team OpenOffice.org e.V. registrovane u Hamburgu, Nemačka i/ili direktno od korporacije Oracle učesnici programa će biti dužni da sami izmire porez i doprinose po važećem zakonu.
</p>

</body>
</html>
