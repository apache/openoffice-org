<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"> 
<html>
<head>
  <title>Плаћена пракса за студенте програмере</title>
  <meta http-equiv="Content-Type" content="text/html; charset=utf-8" />
  <style type="text/css" media="screen, projection">
/*<![CDATA[*/
<!--
  @import url(/styles/DeNoNav.css);
-->
/*]]>*/
  </style>
</head>
<body>

<h1>Плаћена пракса за студенте програмере</h1>

<h3>OpenOffice.org Summer 2010 Internship</h3>
<p>
Међународни пројекат OpenOffice.org оглашава почетак програма у коме студенти рачунарства могу да стекну искуство, покажу своје знање и зараде до 3500 евра развијајући током лета најпопуларнији слободан канцеларијски пакет OpenOffice.org.
</p><p>
Програм је осмишљен као подршка новим програмерима да уз менторску подршку учине први корак и прикључе се пројекту и развију неку нову могућност у програму.
</p><p>
OpenOffice.org је главни конкурент и отворена замена за пакет Microsoft Office. Ради на уобичајним рачунарима, доступан је и на српском и на енглеском језику и може да се бесплатно преузме са сајта пројекта <a href="http://sr.openoffice.org">http://sr.openoffice.org</a>.
</p><p>
Ово је прилика за студенте да стекну искуство рада на пројекту са више од 7.000.000 линија C++ кода и да уз подршку искусних програмера направе део пакета OpenOffice.org који ће свакодневно да користи више стотина милиона људи широм света.
</p><p>
<strong>Може ли бити изазовније и погодније за будући програмерски CV?</strong></p>

<p> 
</p>

<h2>О пројекту OpenOffice.org</h2>
<p>OpenOffice.org је најпопуларнији слободан канцеларијски пакет, главни конкурент и отворена замена за пакет Microsoft Office. Доступан је на свим популарним платформама (MS Windows, ГНУ/Линукс, Apple OS X, Oracle Solaris) и састоји се од програма за обраду текста Writer, програма за таблице Calc, презентације Impress, шеме и цртеже Draw и програма за рад са базама података Base. Посебни делови доступни из других програма су још програм за запис математичких формула Math и Chart, програм за израду графика.
</p><p>
<br>
<center><img src="http://sr.openoffice.org/news/praksa_cir.png" width="500px" /></center>
<br/></p><p>
Софтвер се од 2000. године развија као међународни пројекат настао са идејом да свако може да га користи без ограничења. Програмски код је отворен са дозволом да се проучава, мења и тако измењен објављује даље. Главни спонзор пројекта је корпорација Oracle, а на пројекту сарађују и компаније Novell, RedFlag, IBM, RedHat, Google и шира заједница. 
</p><p>
Инсталација програма може да се бесплатно преузме са сајта http://sr.openoffice.org.
</p><p>
Локализација на српски језик постоји од 2002. године, а од 2007. је подржана од стране Министарства за телекомуникације и информационо друштво Републике Србије са циљем да се овај основни рачунарски софтвер учини редовно доступним грађанима, привреди и јавној управи. Пројекат локализације у сарадњи са заједницом реализује Математички факултет у Београду.</p>

<p> 
</p>

<h2>Програм плаћене праксе за студенте</h2>
<p>Програм почиње 31. маја и траје до 30. октобра. Заинтересовани студенти треба да до 30. јуна (ране пријаве су пожељне) пријаве тему, предлог на чему желе да раде од куће током три летња месеца уз подршку ментора из OpenOffice.org заједнице.</p>

<h4>Предлог теме</h4>
<p>Неки предлози су наведени на <a href="http://wiki.services.openoffice.org/wiki/OpenOffice.org_Internship/ProjectProposals">вики страници</a>.
</p><p>
Поред ставки са ове листе студенти могу да изаберу и неки од пријављених захтева за унапређење <a href="http://bit.ly/ooo-top-votes">са највећим бројем гласова</a> или ставку са јавне TODO листе <a href="http://projects.openoffice.org/#components">појединачних компоненти</a> у оквиру OpenOffice.org пројекта. Води рачуна да јавна TODO листа на Викију може бити застарела, па је најбоље да се на брзину распиташ код главних програмера на <a href="http://wiki.services.openoffice.org/wiki/IRC_Communication">ИРЦ каналу</a> или е-поштом. На Викију постоји и <a href="http://wiki.services.openoffice.org/wiki/DomainDeveloper">страница са надимцима програмера</a> који руководе деловима кода. 
</p><p>
Свака компонента има и своју јавну развојну дописну листу (Mailing list) што је одлична прилика за први контакт са програмерима. На пример, компонента Writer има <a href="http://sw.openoffice.org">свој сајт</a>  и развојну дописну листу dev@sw.openoffice.org. Писма послата на ову е-адресу прослеђују се свим пријављенима и чувају у јавној архиви. За пријаву на листу треба послати празну поруку на dev-subscribe@sw.openoffice.org и потом одговорити (Reply) на потврдну поруку. Сада пошаљи писмо на адресу листе са питањем у вези теме која ти се учинила згодном и распитај се је ли још увек актуелна. Можда ће програмери имати и неки бољи предлог.
</p><p>
Дописна листа за сва питања у вези са програмом праксе је на адреси internship@openoffice.org, а увек се можеш јавити и домаћој екипи преко развојне листе пројекта у Србији dev@sr.openoffice.org. Радо ћемо ти помоћи у свим недоумицама око пријаве за праксу.</p>

<h4>Прелиминеарна селекција</h4>
<p>Када дефинишеш тему попуни <a href="http://surveys.services.openoffice.org/surveys/index.php?sid=35325">пријавни формулар</a> након чега ће ти, у случају да је пријава довољно интересантна, бити додељен ментор са којим можеш на даље да сарађујеш. Ментор ће те спровести кроз прибављање OpenOffice.org изворног кода и компилирање на твом оперативном систему.
</p><p>
Није лоше да ова два корака покушаш унапред јер су неопходна за сваки даљи рад, <a href="http://wiki.services.openoffice.org/wiki/Documentation/Building_Guide">упутства су доступна на Викију</a>. Када прибавиш изворни код погледај и <a href="http://wiki.services.openoffice.org/wiki/Source_code_directories">преглед изворног кода по директоријумима</a>. Компилација за ГНУ/Линукс ће ти вероватно бити једноставнија од компилације за MS Windows уколико познајеш основне алатке за програмирање под ГНУ/Линуксом, а цео систем можеш да инсталираш и као виртуелну машину, на пример уз помоћ софтвера <a href="http://www.virtualbox.org/">Oracle VirtualBox</a>. За прве следеће кораке погледај <a href="http://wiki.services.openoffice.org/wiki/Documentation/DevGuide">Водич за програмере</a>.
</p><p>
Ментор ће вероватно желети да ти постави неки једноставан задатак везан за предлог, како би било проверено твоје знање и сналажљивост пре коначног избора.</p>

<h4>Коначни избор</h4>
<p>Студенти примљени у програм ће бити објављени на <a href="http://wiki.services.openoffice.org/wiki/OpenOffice.org_Internship/Applications
">посебној страници</a>. Сваки студент примљен у програм са успешно завршеним пројектом примиће 3500 евра и то у три исплате. На почетку 500 евра по пријему у програм, 1500 евра по успешној оцени на половини програма и преосталих 1500 евра по успешном завршетку.
</p><p>
Како је реч о уплатама из иностранства у име организације Team OpenOffice.org e.V. регистроване у Хамбургу, Немачка и/или директно од корпорације Oracle учесници програма ће бити дужни да сами измире порез и доприносе по важећем закону.
</p>

</body>
</html>
