21-10-2003 DA.OPENOFFICE.ORG ANNONCERER UDGIVELSEN AF DANSK OPENOFFICE.ORG 1.1

Det danske modermålsprojekt, DA.OpenOffice.org, er stolt af at kunne præsentere den danske udgave af kontorpakken OpenOffice.org 1.1 til Windows (98/ME/NT/2000/XP), Linux (x86), FreeBSD og Solaris OS. Projektet DA.OpenOffice.org varetager oversættelsen og udbredelsen af den prisvindende kontorpakke i Danmark og blandt dansksprogede.

Kontorpakken er komplet med tekstbehandling, regneark, præsentationsprogram, tegneprogram, HTML-redigering samt databasegrænseflade. OpenOffice.org giver brugeren et revolutionerende åbent, standardiseret og fremtidssikret XML-filformat. I den nye udgave introduceres mange forbedringer og funktioner blandt andet indbygget enkelt-kliks fileksport til PDF (Adobe Acrobat), indbygget fileksport til Macromedia Flash for præsentationer og tegninger, hurtigere opstart, forbedret understøttelse af MS Offices filformater, tilgængelighedsfunktioner samt en forbedret brugergrænseflade. Med installationen af den danske OpenOffice.org 1.1 følger derudover ordbogen ”Den Store Danske Ordliste” og danske skabeloner.

Takket være kontorpakkens open source licens (LGPL & SISSL) kan alle frit bruge, forbedre, ændre og distribuere kontorpakken til enhver i ubegrænset antal.

”Den danske udgave af OpenOffice.org 1.1 er resultatet af samarbejdet mellem et stort netværk af oversættere og udviklere i og udenfor Danmark.”, udtaler projektleder Søren Thing Pedersen. ”Vi har tilsammen brugt mange timer på at oversætte og kvalitetssikre oversættelsen for at sikre slutbrugerne den mest brugervenlige oplevelse af de mange muligheder i kontorpakken. Med den danske OpenOffice.org 1.1 har vi imødegået de stigende forventninger.”

Parallelt med udgivelsen af den danske OpenOffice.org 1.1 åbner www.OOoforum.dk. Dette åbne forum er for alle danske brugere af OpenOffice.org og StarOffice.

Den danske udgave af OpenOffice.org 1.1 kan hentes fra http://DA.OpenOffice.org. En dansk installations-cdrom forventes klar i løbet af november.

Om projektet OpenOffice.org

OpenOffice.org er hjemsted for open source projektet og dets netværk af udviklere, brugere og markedsføringsfolk, der alle er ansvarlige for den igangværende udvikling af kontorpakken OpenOffice.org.

Missionen for OpenOffice.org er i fællesskab at skabe den førende, internationale kontorpakke, som vil køre på alle større platforme og give adgang til al funktionalitet og data gennem API'er og et XML-baseret filformat baseret på åbne komponenter.

Kontorpakken OpenOffice.org kan køre på FreeBSD, Windows (98/ME/2000/XP), Linux (x86 & PowerPC), Mac OS X og Solaris OS; mens udgivelser til andre operativsystemer og computerplatforme, herunder IRIX, HP-UX, Tru64, Linux (Alpha), Linux (ARM), Linux (Itanium2) er under udvikling.

OpenOffice.org er skrevet i C++ og har dokumenterede API'er licenseret under open source licenserne GNU Lesser General Public License (LGPL) og Sun Industry Standards Source License (SISSL). OpenOffice.org er blevet registreret hentet over 20 millioner gange i løbet af projektets levetid. Grundlæggeren af OpenOffice.org-projektet er Sun Microsystems, Inc. Sun markedsfører StarOffice[tm] kontorpakken, som bygger på koden fra OpenOffice.org.

Yderligere oplysninger om dansk OpenOffice.org og projektet DA.OpenOffice.org kan fås ved henvendelse til projektleder Søren Thing Pedersen, thing&#64;openoffice.org.