01-10 2003

OPENOFFICE.ORG ANNONCERER UDGIVELSEN AF OPENOFFICE.ORG VERSION 1.1

OpenOffice.org er stolt af at kunne præsentere udgivelsen og tilgængeligheden af den nye version af den prisvindende kontorpakke, OpenOffice.org 1.1 til Windows (98/ME/NT/2000/XP), Linux (x86 & PowerPC), og Solaris[tm] OS (SPARC platform edition) på engelsk, tysk, italiensk, spansk, kinesisk (forenklet & traditionel), koreansk og japansk. Derudover arbejder oversætterhold på at udgive OpenOffice.org på yderligere sprog. Det danske oversætterhold forventer at have en dansk udgave klar om et par uger.

Kontorpakken er komplet med tekstbehandling, regneark, præsentation og andre elementer, som giver brugeren et revolutionerende åbent og fremtidssikret XML-filformat. I den nye udgave introduceres mange forbedringer og funktioner; blandt andet indbygget enkelt-kliks fileksport til PDF (Adobe Acrobat), indbygget fileksport til Macromedia Flash for præsentationer og tegninger, hurtigere opstart, forbedret understøttelse af MS Offices filformater, tilgængelighedsfunktioner samt en forbedret brugergrænseflade.

Takket være kontorpakkens open source licens (LGPL & SISSL) kan alle bruge, forbedre, ændre og distribuere kontorpakken frit i ubegrænset antal.

"Udgivelsen af version 1.1 af OpenOffice.org er en stor bedrift for OpenOffice.org-netværket," siger Curtis Sasaki, Vicepresident for desktop solutions hos Sun Microsystems, Inc. "Med den succesfulde indvielse af OpenOffice.org-konferencen tidligere i år, blev mange institutioner og individuelle bidragsydere inspireret af energien i netværket til at arbejde sammen med Sun om at skabe den hidtil mest stabile og kraftfulde udgivelse af OpenOffice.org, som er kernen i den nye StarOffice 7 kontorpakke."

"Nye funktioner som den indbyggede PDF-eksport og understøttelse af hjælpeteknologier vil fremskynde den hurtigt voksende og verdensomspændende brug af OpenOffice.org, StarOffice såvel som mere sikre, alternative skrivebordsmiljøer. Vi har oplevet, at medlemmer i netværket har arbejdet i dagevis for at færdiggøre de oversatte versioner. Det er denne form for entusiasme, som har været med til at gøre OpenOffice.org til et af de førende open source projekter i dag," tilføjer Sasaki.

Kontorpakken og dens kildekode kan hentes fra
http://www.openoffice.org/dev_docs/source/download.html.


Om OpenOffice.org

OpenOffice.org er hjemsted for open source projektet og dets netværk af udviklere, brugere og markedsføringsfolk, der alle er ansvarlige for den igangværende udvikling af kontorpakken OpenOffice.org.

Missionen for OpenOffice.org er i fællesskab at skabe den førende, internationale kontorpakke, som vil køre på alle større platforme og give adgang til al funktionalitet og data gennem API'er og et XML-baseret filformat baseret på åbne komponenter.

Kontorpakken OpenOffice.org kan køre på FreeBSD, Windows (98/ME/2000/XP), Linux (x86 & PowerPC), Mac OS X og Solaris OS; mens udgivelser til andre operativsystemer og computerplatforme, herunder IRIX, HP-UX, Tru64, Linux (Alpha), Linux (ARM), Linux (Itanium2) er under udvikling.

OpenOffice.org er skrevet i C++ og har dokumenterede API'er licenseret under open source licenserne GNU Lesser General Public License (LGPL) og Sun Industry Standards Source License (SISSL). OpenOffice.org er blevet hentet over 20 millioner gange i løbet af projektets levetid. Grundlæggeren af OpenOffice.org-projektet er Sun Microsystems, Inc. Sun markedsfører StarOffice[tm] kontorpakken, som bygger på koden fra OpenOffice.org.

En mere detaljeret pressemeddelelse og et pressesæt kan hentes fra
http://www.openoffice.org/about_us/1.1press_release.html.


Yderligere information kan fås ved henvendelse til:

Sam Hiser
OpenOffice.org Marketing Project
swhiser@openoffice.org
(917) 375-8644

Louis Suarez-Potts
OpenOffice.org Community Manager
louis@openoffice.org
(510) 384-3843

Erwin Tenhumberg
Product Marketing Manager, Desktop Solutions Group
Sun Microsystems, Inc.
erwin.tenhumberg@sun.com

Pressemedelelsen er oversat af Søren Thing Pedersen, Projektleder for OpenOffice.org i Danmark