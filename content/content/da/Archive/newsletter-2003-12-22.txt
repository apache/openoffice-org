22-12-2003 - Nyhedsbrev fra DA.OpenOffice.org
----------------------------------------------------------------------
1. OpenOffice.org og XML-standarder i Danmark
2. Oversættelsen af hjælpefilerne skrider fremad
3. Hjemmesiden DA.OpenOffice.org opdateret
4. Glædelig jul og godt nytår!
----------------------------------------------------------------------

1. OpenOffice.org og XML-standarder i Danmark
---------------------------------------------
I forbindelse med Microsofts lancering af betingelserne for brug af de
XML-skemaer, der ligger til grund for XML-filformatet i den dyreste
udgave af Microsoft Office 2003, har der været rejst flere spørgsmål. De
to vigtigste spørgsmål for OpenOffice.orgs vedkommende vil her blive
besvaret:

1) Vil OpenOffice.org kunne bruge XML-skemaerne til at understøtte
dokumenter i Microsoft Office 2003 XML-format?

2) Minister for videnskab, teknologi og udvikling Helge Sander deltog i
lanceringen og annoncerede, at Microsofts XML-skemaer ville blive lagt i
Infostrukturbasen. Betyder det, at Microsofts XML-skemaer nu er national
XML-standard, og at OpenOffice.orgs XML-filformat bliver udelukket?

ad 1) Selvom OpenOffice.org udelukkende bygger på den kommende
anerkendte åbne XML-standard for kontordokumenter, understøttes andre
lukkede formater i det omfang, som det er teknisk og juridisk muligt. I
OpenOffice.org 1.1 findes der derfor allerede et XSLT-filter, der kan
bruges til at importere dokumenter i XML-filformatet for Microsoft Word
2003.

På det tekniske område arbejdes der på at videreudvikle XSLT-filtre til
at importere og eksportere dokumenter i XML-formaterne for Word 2003 og
Excel 2003. Se følgende issue:
http://www.openoffice.org/issues/show_bug.cgi?id=20148 .

På det juridiske område er der stadig uklarheder, da de open source
licenser (LGPL og SISSL), som OpenOffice.org udvikles og frigives under,
umiddelbart ikke tillader brug af Microsofts XML-skemaer under de
nuværende betingelser. Betingelserne kan til enhver tid ændres af
Microsoft. Afhængig af den juridiske udredning skal softwaren til
OpenOffice.orgs understøttelse af Microsofts Word 2003 XML og Excel 2003
XML i yderste konsekvens udvikles i et selvstændigt søsterprojekt under
en open source licens, der er kompatibel med Microsofts nuværende
betingelser.

ad 2) Microsofts XML-skemaer er ikke en åben standard. Derfor har
Ministeren i Folketinget den 10. december 2003 meget klart afkræftet, at
XML-skemaer til Microsoft Office 2003 er eller bliver national XML-standard:

"I det internationale standardiseringsorgan OASIS foregår pt. en
standardisering af OASIS Open Office dokumentformatet. Dette format
påtænkes placeret i Infostrukturbasen, så det er tilgængeligt for alle.
Spørgsmålet om, hvorvidt der skal fastlægges et dansk udvekslingsformat,
er endnu uafklaret. Målet er, at det offentlige vil kunne basere sig på
anerkendte åbne standarder, som leveres af markedet. Drøftelserne med
Microsoft havde et andet formål: at sikre at fri udveksling ind og ud af
Microsoft Office."
Reference: http://www.ft.dk/samling/20031/spor_sv/s1022.htm

Til orientering kan det tilføjes, at OASIS forventer at færdiggøre
standardisering af den åbne XML-standard Open Office i løbet af foråret.
Denne åbne standard bygger hovedsageligt på OpenOffice.orgs nuværende
XML-filformat, men også repræsentanter fra f.eks. Corel WordPerfect
deltager i standardiseringsprocessen i OASIS.

Vi vil fortsat arbejde for, at det offentlige tager denne kommende åbne
standard for kontordokumenter til sig.

2. Oversættelsen af hjælpefilerne skrider fremad
------------------------------------------------
Oversættelsen af hjælpefilerne skrider fremad, og første fase nærmer sig
så småt en afslutning. Første fase består i at oversætte ofte brugte
vendinger, der skal bruges i en maskineoversættelse af hjælpefilerne.
Anden fase vil bestå i at kvalitetssikre og rette maskineoversættelsen.
Indtil videre er vi 5-10 aktive oversættere.

Du kan læse mere om oversættelsen af hjælpefilerne her:
http://da.openoffice.org/translation_of_help.html

3. Hjemmesiden DA.OpenOffice.org opdateret
------------------------------------------
Den overordnede hjemmeside for OpenOffice.org blev opdateret i
slutningen af november. Der har været mindre tekniske problemer, men de
fleste er rettet nu. Vi har også benyttet lejligheden til at opdatere de
danske sider. I denne søde juletid blev der også plads til et julebanner!

Har du forslag til hjemmesiden eller DA.OpenOffice.org generelt, kan du
skrive til dev@dansk.openoffice.org. Husk at du skal være tilmeldt
epostlisten, før du kan sende til listen.

4. Glædelig jul og godt nytår!
------------------------------
2003 har været et begivenhedsrigt år for OpenOffice.org - også for
DA.OpenOffice.org. OpenOffice.org 1.1, der udkom på dansk sidst i
oktober, er blevet modtaget med begejstring - med god grund.
Kontorpakken OpenOffice.org udviklede sig i 2003 til at være et
konkurrencedygtigt og modent produkt. Nogle beslutningstagere har været
tøvende, men i 2004 vil flere og flere offentlige og private
virksomheder i Danmark og verden over skifte til OpenOffice.org, fordi
det er et både billigere og bedre alternativ.

Glædelig jul og godt nytår!

Søren Thing Pedersen
Projektleder DA.OpenOffice.org